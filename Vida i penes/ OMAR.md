# OMAR, o per què no li tinc por a Goliat

![Vibràfon](../imatges/OMAR_imatge.jpg)

Omar és el nom d'una obra per a vibràfon composta per Franco Donatoni el 1985. Sens dubte, és una de les peces més difícils per a aquest instrument, no tant per la seva complexitat tècnica—que també en té—sinó per la dificultat d'interpretar-la amb bellesa i memoritzar-la. No és una obra per a totes les oïdes; cal estar preparat per gaudir-la. Però a mi, personalment, m'encisa com sona.

Per què us parlo d'Omar? Doncs perquè va ser la peça que havia d'interpretar en el meu recital final de carrera de percussió. Gràcies a ella, he perdut la por—aunque no el respecte—a l'hora d'afrontar reptes que semblen titànics. Després de dos mesos estudiant-la sense grans progressos, vaig adonar-me que necessitava dedicar-hi deu hores diàries fins que sortís. I així ho vaig fer, sense exagerar. Tornava a casa amb l'esquena i les cames destrossades de tantes hores dret. El cap ja no donava per a més, i només tenia energia per sopar, posar-me tres coixins sota les cames i dormir fins l'endemà.

No us enganyaré: no eren dies feliços. Però ja estava avesat a lidiar amb perspectives desoladores. De fet, acabava de sortir d'una depressió que, amb alts i baixos, havia durat tres anys. Mentalment, em trobava amb la resiliència necessària per continuar "picant pedra" deu hores al dia sobre el vibràfon. Per això Omar ocupa un lloc especial en el meu record. Em recorda que, davant d'un repte impossible, cal simplement tirar endavant. No es tracta de ser Mr. Wonderful, ni de ser el més fort, ni tan sols de creure en un mateix. En aquell moment—tristament o no—n'hi havia prou amb saber que JO era el responsable de treure aquell projecte endavant. Ningú ho faria per mi; qui sortiria sol a l'escenari seria jo. Quan ho comentava amb els companys, deia: "I què faig? La tocaràs tu? O la meva mare? O la conserge?"

Així, tot i els anys que portava curtint-me per arribar fins aquí, vaig adonar-me que n'hi ha prou amb ser responsable dels compromisos per enfrontar-se a Goliat. I us puc avançar que la meva versió d'Omar no és realment bona, però estic molt orgullós de tenir-la.

Han passat cinc anys des d'aquell recital. He pogut enfrontar altres reptes i situacions d'ansietat sabent dues coses: ningú vindrà a fer-ho per mi, jo sóc el responsable i, per tant, ningú ho farà millor que jo. I l'altra: si vaig poder amb Omar, puc confiar que podré amb el que es presenti.

Amb el temps, he après que, després d'apaivagar els nervis i la por, cal ser estrateg. Analitzar el repte, estudiar els punts que seran difícils i els que es poden superar més fàcilment. Conèixer l'enemic—el repte—és sempre necessari per vèncer-lo. I si bé és important ser constant i dedicar-hi les hores que calguin, un treball intel·ligent estalvia esforços, temps i també extreu més aprenentatge de l'experiència.

Quines estratègies vaig utilitzar per mantenir la motivació durant tantes hores d'estudi diari? El plaer de saber que estava enfrontant alguna cosa realment difícil i que el projecte en si m'agradava, em va ajudar a suportar la càrrega de treball.

Volia compartir aquesta reflexió perquè em conegueu millor i perquè, potser, trobeu una ajuda en aquells moments de "fight or flight". Molts projectes titànics es poden afrontar simplement des del compromís personal, i els resultats i la perfecció poden ballar. Tant se val guanyar a Goliat per KO, per punts, per esgotament o després d'un debat. La satisfacció d'haver-ho fet un mateix és màxima al final i, en el meu cas, he après que pot arribar a ser fins i tot el vehicle que et porta a la meta.


### Interpretacions magistrals de OMAR:

[Interpretació de Mathias Reumert](https://www.youtube.com/watch?v=3gH-1A9l9uQ)

[Interpretació de Borja Camps](https://www.youtube.com/watch?v=ZjmgMz0rtPc)
