# OMAR, o per què no li tinc por a Goliat

![Vibràfon](../Imatges/OMAR_imatge.jpg)

Omar és el nom d'una obra per a vibràfon composada per Franco Donatoni el 1985. Sense cap dubte, és una de les peces més difícils per a aquest instrument, no tant per la seva complexitat tècnica —que també— sinó per la dificultat d'interpretar-la —fer-la bonica, vaja— i memoritzar-la. No és una obra per a totes les oïdes; cal estar preparat per gaudir-la. Però a mi, personalment, m'encanta com sona.

Per què us parlo d'Omar? Doncs perquè va ser la peça que havia d'interpretar en el meu recital final de carrera de percussió. Gràcies a ella, he perdut la por —que no el respecte— a l'hora d'afrontar reptes que semblen titànics. Després de dos mesos estudiant-la sense grans progressos, vaig adonar-me que necessitava dedicar-li deu hores diàries fins que eixira avant. I així ho vaig fer, sense exagerar. Tornava a casa amb l'esquena i les cames fetes pols de tantes hores dret. El cap ja no donava per a més i sols tenia energia per sopar, posar-me tres coixins sota les cames i dormir fins l'endemà.

No vos enganyaré: no eren dies feliços. Però per sort o per desgràcia ja estava acostumat a lidiar amb perspectives desoladores. De fet, acabava de sortir d'una depressió que, amb alts i baixos, havia durat tres anys. Mentalment, em trobava amb la resiliència necessària per continuar "picant pedra" deu hores al dia sobre el vibràfon. Per això Omar ocupa un lloc especial en el meu record. Em recorda que, davant d'un repte impossible, cal simplement tirar endavant. No es tracta de ser Mr. Wonderful, ni de ser el més fort, ni tan sols de creure en u mateix. En aquell moment —tristament o no— n'hi havia prou amb saber que JO era el responsable de treure aquell projecte endavant. Ningú ho faria per mi; algú havia de fer-la sonar el dia del meu recital i qui sortiria sol a l'escenari seria jo. Quan ho comentava amb els companys, deia: "I què faig? La tocaràs tu? O ma mare? O el conserge?" Han passat alguns anys des d'aquell recital. He pogut enfrontar altres reptes i situacions d'ansietat sabent dues coses: ningú vindrà a fer-ho per mi, jo sóc el responsable i, per tant, ningú ho farà millor que jo —ja que ningú més ho farà. I l'altra: si vaig poder amb Omar, puc confiar que podré amb el que es presente — després d'escoltar-la i vore les versions em dieu. Hi ha prou amb ser responsable dels compromisos per enfrontar-se a Goliat. Tot i que vos puc avançar que la meva versió d'Omar no és realment bona, però estic molt orgullós de tenir-la.


Amb el temps, he après que, després de controlar els nervis i la por, cal ser intel·ligent i estratega. Analitzar el repte, estudiar els punts que seran difícils i els que es poden superar més fàcilment. Conèixer l'enemic —el repte— és sempre necessari per vèncer. I si bé és important ser constant i dedicar les hores que calguen, un treball intel·ligent estalvia esforços, temps i també extreu més aprenentatge de l'experiència. Vaja, que la força bruta ens pot ajudar a no pensar i superar el "flight" d'aquesta "fight", però més tard cal saber dur a poc a poc el cap sobre el problema.


Volia compartir aquesta reflexió perquè em conegueu millor i perquè, potser, trobeu una ajuda en aquells moments de "fight or flight". Molts projectes titànics es poden afrontar simplement des del compromís personal, i els resultats i la perfecció poden ballar. Tant se val guanyar a Goliat per KO, per punts, per esgotament o després d'un debat. La satisfacció d'haver-ho fet un mateix és màxima al final i, en el meu cas, he après que pot arribar a ser fins i tot el vehicle que et porte a la meta.


### Interpretacions magistrals de OMAR:

[Interpretació de Mathias Reumert](https://www.youtube.com/watch?v=3gH-1A9l9uQ)

[Interpretació de Borja Camps](https://www.youtube.com/watch?v=ZjmgMz0rtPc)
